+++
title = "1 juli 1997"
slug = "1_juli_1997"
date = 1997-07-01

[taxonomies]
forfattare = ["Anglemark"]
kategorier = ["Rapporter"]
taggar = ["pubmöten"]
+++

Fandomen som slapp lyssna till den tjugoårige trubaduren samlades i tisdags
kväll på O'Connors pub (O'Connors) i centrala Uppsala.

Redan när jag anlände dit satt Kruse och Janne där, vilket senare skulle
konstateras innebar att Upsalafandom en gång under sin historia var rökfri.
Strax därefter kom Magnus, och vi åsåg förbluffade hur 25 % av Upsalafandom
plötsligt var slavar under nikotinet. När Kristin en timme senare dök upp
hade plötsligt 5 % av Upsalafandom satts på avvänjningsdiet. Märkligt vilka
nycker som tycks styra fandoms rökvanor.

<!-- more -->

Kruse meddelade att Sven Christer med förtjusning tackat ja till att bli
hedersgäst på Konfekten i höst och vi jublade. Sedan började vi spåna
programpunkter. Frågesport om belgiska ölsorter var ett uppslag vi
inspirerades till av Kruses & Jannes nyinförskaffade cd-rom-skiva behandlande
just detta outtömliga ämne.

Filksånger tyckte Kruse skulle vara trevligt, om de ginge att få in på ett
naturligt sätt och om någon skulle vara intresserad av att sjunga dylika.

Det pressande vädret ledde till att vi informerades om luftfuktighets- och
temperaturförhållandena under pappersmaskiner i norra Israel: 100 % och 70
grader C. Vi delgavs också historien om arbetskamraten som kom med blåtira
till jobbet för att hon hade varit ute på promenad med hunden, fått syn på
det sken- eller åtminstone heliga frireligiösa paret i huset bredvid nakna på
köksbordet och i full gång med att njuta kroppens glädjeämnen, fullt synliga
i strålande kökslampsken för öppet fönster, och gått in i en lyktstolpe.

Vi fick oss också till livs historien om fansen, Ängsö slott, raggarna och
människooffret, men vill ni höra den får ni vända er till någon av dem som
var med. Eller varför inte dyka upp på nästa EFSF Orvarsmöte på

**O'Connors kl 18.30 och framåt tisdagen 5 augusti?**

ex pulpetra

— _Johan_
