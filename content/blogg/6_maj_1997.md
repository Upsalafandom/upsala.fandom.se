+++
title = "6 maj 1997"
slug = "6_maj_1997"
date = 1997-05-06

[taxonomies]
forfattare = ["Anglemark"]
kategorier = ["Rapporter"]
taggar = ["pubmöten"]
+++

En osannolik melodi om natten bjöds på O'Connors ölstuga igår då Uppsalas
science fiction-fans avverkade sitt femte "Første tirsdag i måneden"-möte.
Vår vana trogen hade vi emellertid satt oss vid ett bord så långt från scenen
som möjligt, så vi slapp höra den.

<!-- more -->

Matthias preliminära hemsida för EFSF/Upsalafandom är klar och hittas på
adressen
[http://www.student.tdb.uu.se/~m94mpa/sf/sf.html](http://www.student.tdb.uu.se/~m94mpa/sf/sf.html).

**Måndag 12/5 kl 19.00**

samlas alla som vill vara med och göra En ännu bättre Upsalakongress i
oktober hemma hos mig och Linnéa (Eddagatan 4A). Ta med förslag på hedersgäst
(förslag från utsocknes fans är välkomna) och programpunkter.

Vad hände annars? Lennart hade med sig ett antal färdigifyllda röstsedlar för
Alvarpriset (han själv angiven som write-inkandidat) och grämdes över att så
många av de närvarande inte varit aktiva i svensk fandom före 31/12 1995.
John Sören bad om namnförslag på sitt och Riittas nytillskott (ett antal
fantasifulla förslag framfördes och förkastades, Stalin Pettersson inte
minst).

Magnus identitet ifrågasattes av Frida och förklarades av mig. Björn
redogjorde för sina senaste studier i G B Shaws alfabeten och drog
klingonskans grundläggande fonetiska regler för Magnus. Sten avslöjade när
han senast höll på att bli knivstucken och förklarade att han tänkte vara
försiktigare med att väcka råbusars svartsjuka i fortsättningen.

Mycket annat stöttes och blöttes, som t ex Kristins irritation över att
svenskt bröd är både dyrt och tråkigt, men vill ni veta mera får ni masa er
dit själva nästa gång det beger sig.

ex pulpetra
— _Johan_

Vi var där: Johan Anglemark, Magnus Eriksson, Linnéa Jonsson, Matthias
Palmér, John Sören Pettersson, Lennart Svensson, Sten Thaning, Kristin
Thorrud, Anna Åkesson, Björn Öqvist, Frida

Nästa möte blir på samma plats (O'Connors pub, ovanför Saffets på Stora
torget) från 18.30 och framåt, tisdagen 3 juni.

Väl mött!
