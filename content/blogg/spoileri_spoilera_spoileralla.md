+++
title = "Spoileri, spoilera, spoileralla..."
slug = "spoileri_spoilera_spoileralla"
date = 2008-04-27

[taxonomies]
forfattare = ["Åka"]
kategorier = ["Kåserier"]
taggar = []
+++

I kommentarerna till mitt förra inlägg dök den gamla diskussionen om "spoilers" upp igen. Hur mycket får man säga om en bok innan man förstör den för folk som inte läst den ännu?

När jag skriver seriösa recensioner brukar jag försöka undvika att avslöja viktiga saker om handlingen. (Mer om recensioner har jag [redan sagt på annan plats](http://sfweb.dang.se/h/blog/2007/01/hur-jag-skriver-recensioner.html), se även [den stora diskussonen i sf-bloggvärlden nyligen](http://vectoreditors.wordpress.com/2008/03/30/well-that-makes-life-easier).) När jag inte skriver seriösa recensioner tycker jag att det är allra roligast att prata om just de där spännande detaljerna och de kritiska punkterna i berättelsen. Slutet, särskilt oväntade vändningar. De där sakerna som fångar mitt intresse, det är ju dem jag vill prata om!

Jag tycker också mycket om att läsa kritik, texter där man dissekerar litteratur och hittar alla intressanta aspekter. Jag läser gärna böcker efter att jag fått reda på vad det är som är häftigt med slutet. En period i högstadiet lusläste jag boken <i>Fantasi och vetenskap i science fiction</i> som inte skulle ha varit hälften så kul om den inte tog upp mängder med exempel från kända böcker och filmer, och därmed diskuterade kritiska saker i handlingen. Klassiker är böcker som alla tar för givet att man vet vad de handlar om, även om man inte läst dem, och någonstans kommer ju den kunskapen ifrån.

Så man kan ju säga att jag har en ganska respektlös inställning till det där med att avslöja saker. Jag vill ju prata och skriva om det jag tycker är coolt och intressant! Om jag verkligen går in på detaljer försöker jag komma ihåg att varna, men jag tycker verkligen att det är orimligt att hålla inne med små jämförelser och kommentarer i förbigående bara för att handlingen i böcker ska vara någon sorts helig hemlighet. Inte bara orimligt, ärligt talat tycker jag att det är fånigt. Jag inser att det kommer att göra folk irriterade ibland, men det må i så fall vara hänt.

Om man verkligen inte vill veta något om en bok innan man läser den undrar jag hur man avgör vad man ska läsa och inte.

Vad tycker ni andra om saken? Låt oss nu få en riktigt hetsig debatt!
