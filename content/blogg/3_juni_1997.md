+++
title = "3 juni 1997"
slug = "3_juni_1997"
date = 1997-06-03

[taxonomies]
forfattare = ["Anglemark"]
kategorier = ["Rapporter"]
taggar = ["pubmöten"]
+++

Tretton vanartiga lärjungar träffades härom aftonen på O'Connors gästgiveri
då Uppsalas science fiction-fans avverkade sitt sjätte "Første tirsdag i
måneden"-möte. Vi hamnade till vår förundran först närmast scenen, men
lyckades efter ett par timmar fly längst bort i lokalen. Vi slapp sålunda den
sedvanligt mediokre trubaduren.

<!-- more -->

**Måndag 9/6 kl 19.00**

samlas alla som vill vara med och göra En ännu bättre Upsalakongress 17-19
oktober hemma hos mig och Linnéa (Eddagatan 4A). Programpunkter börjar vi få
ett gäng förslag på, och det är heller inte så akut, men förslag på
serconhedersgäst och kongressnamn skulle inte sitta illa. På måndag bör också
veta om vår lokals ägare sagt ja till att hyra ut den samt om vår tilltänkte
fanhedersgäst tackat ja.

Vilka spännande händelser gick du som inte var där miste om? En animerad
diskussion om L Frank Baums litterära värde utspann sig i ett hörn, samtidigt
som John Sören och Matthias diskuterade JSPs magnum opus_ De försvunna
matematikerna_. "Enstaviga robotar" finner jag också att jag har klottrat
ned. Den som kan tala om för mig vad det handlade om får gärna göra det?
Robotarna Tom, Dick och Bob? Robotar vars tal endast är ja, ja och nej, nej?

Kristin upplyste om att hennes, Tobbes med vänners semester i år förläggs
till Skottland. (Nej, jag mår inte illa. Grön är min naturliga ansiktsfärg.)
Någon föreslog att vi kunde uppkalla höstkongressen vi arrangerar efter någon
känd svensk fan. Varför inte? De flesta idrottslag har ju företagsnamn idag.
Jag undrar om Sam kan tänkas sponsra oss om vi kallar kongressen Sam Jherrie
Lundwall?

En kort diskussion om höns och tarmludd uppstod minuterna innan vi bröt upp.
Resultatet av omröstningen blev 1 för, 2 emot och 2 nedlagda.

OBS! Karin Kruses e-postadress fungerar inte längre, utan har terminerats
(till synes för gott) av utomjordingarna. Akta er för män i svart och
astronauter.

ex pulpetra

— _Johan_

Vi var där: Johan Anglemark, Pauline Englund, Magnus Eriksson, Linnéa
Jonsson, Karin Kruse, Jan Nyström, Matthias Palmér, John Sören Pettersson,
Lennart Svensson, Sten Thaning, Kristin Thorrud, Anna Åkesson, "Sivert"

Nästa möte blir på samma plats (O'Connors pub, ovanför Saffets på Stora
torget) från 18.30 och framåt, tisdagen 1 juli.

Väl mött!
