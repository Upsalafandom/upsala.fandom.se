+++
title = "Riktig sf-film"
slug = "riktig_sf_film"
date = 2008-02-19

[taxonomies]
forfattare = ["Björn"]
kategorier = ["Kåserier"]
taggar = ["film"]
+++

Det finns en tendens till förakt för science fiction-film inom fandom. Med visst fog, kan man nog också säga. Ganska ofta betyder sf på film melodramatisk katastroffilm eller rymdopera.

Jag tycker dock att de som totalt dömer ut "medie-sf" har fel. Det görs ganska mycket film som måhända inte befinner sig i genrens utforskande frontlinjer, men definitivt hanterar sf-teman på ett respektabelt sätt. Här kommer nu några filmtips.

[Code 46](http://imdb.com/title/tt0345061) (2003)

Förbjuden kärlek i en futuristisk dystopi. Vi har sett det förr i [THX 1138](http://imdb.com/title/tt0066434) och [Gattaca](http://imdb.com/title/tt0119177), men Michael Winterbottom gör det bättre.

[Primer](http://imdb.com/title/tt0390384) (2004)

Något så ovanligt som en sf-berättelse om tidsresor, i filmform, som faktiskt hanterar de paradoxer som uppstår, snarare än att handvifta bort dem. Det är en lågbudgetfilm om några ingenjörer som mer eller mindre av en slump bygger en tidsmaskin, och noggrant räknar ut hur de ska använda den för att bli rika.

[A Scanner Darkly](http://imdb.com/title/tt0405296) (2006)

En animerad film baserad på romanen av Philip K. Dick, mycket trogen originalet. Animationstekniken tjänar perfekt syftet att sätta bilder till Dicks skildring av paranoida hallucinationer.

[Renaissance](http://imdb.com/title/tt0386741) (2006)

Fransk-brittisk animerad noir-sf. Precis som <em>A Scanner Darkly</em> är den rotoskoperad. De nästan monokroma bilderna är från och till rent av hypnotiska.

[Sunshine](http://imdb.com/title/tt0448134) (2007)

En grupp astronauter färdas mot solen i ett enormt rymdskepp lastat med allt klyvbart material man kunnat hitta på jorden, för att försöka fördröja dess utslocknande. Låter det som en tramsig katastroffilm? I själva verket är det <em>Heart of Darkness</em> möter _Solaris_.
